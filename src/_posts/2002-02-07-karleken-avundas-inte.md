---
layout:       post
title:        Kärleken avundas inte
date:         2002-02-07
categories:
- Guds kärlek
language:     sv
---
(Det här är andra predikan i vår serie av predikningar på ämnet
<em>"Guds kärlek i Kristus Jesus"</em> utifrån 1 Kor
13:4-7)

Vi vet väl alla att det är lätt att bli
avundsjuk. Särskilt barn visar detta på ett tydligt sätt, och om man
inte lär dem att skilja på "mitt och ditt" så är frågan om de
någonsin kommer göra det.

Avundsjuka är närbesläktat med
<em>girighet</em>. Ett orent begär efter det som tillhör någon
annan. Inte ett begär efter pengar som sådant, ty Herren är ju vår
försörjare som ger oss så att vi <em>"alltid och under alla
förhållanden kan ge i överflöd åt allt gott verk"</em> (2 Kor
9:8). Detta är Guds goda vilja. Djävulen vill däremot att vi falla i
ett av två diken:
<ul><li>Snålhetens (fattigdomens)
förbannelse.</li><li>Girighetens
förbannelse.</li></ul>Bägge dessa diken, som egentligen är
samma sak, kommer leda till att du håller på allt det du har så hårt
du bara kan. Guds plan för dig är att du ska kunna vara en <em>glad
givare</em>. Det betyder inte att du alltid har en miljon kronor i
plånboken. Men det betyder att du alltid kan lita på Gud, att han
försörjer dig med allt vad du behöver. Genom jobb, genom gåvor från
människor du känner eller inte känner, eller på andra sätt, det är
inte så noga. Men <em>Herren vill vara din försörjare!</em>

När
man tittar på Jesus så ser man tydligt hur han vandrade totalt fri
från avundsjuka. Vi ska titta på ett exempel från Mark 9:38:
<em>"Johannes sade till Jesus: "Mästare, vi såg en man som drev ut
onda andar i ditt namn, och vi försökte hindra honom eftersom han inte
följde oss."</em> Här ser vi det religiösa partisinnet i egen hög
person. Det älskar att bygga upp ett "vi" och "dom"-system. Visst,
även i verkligheten så finns det "vi" som är födda på nytt, och
"dom" som inte är det. Men då är det är inte fråga om någon form av
elitism utan bara att se klarsynt på saken. Här handlar det om något
helt annat. Människor som ville hindra andra människor från att sprida
Guds kärlek i evangelium. På samma sätt har jag hört folk idag anklaga
missionärer som åker till redan "kristna" länder. "De skapar
splittring". Det är <em>du</em> som i ditt sinne skapar splittring,
käre vän. Jesus har aldrig sagt att det är vad splittring handlar
om. Vi läser verserna efter:

<em>Men Jesus sade: "Hindra honom
inte. Ingen som utfören kraftgärning i mitt namn kan sedan genast tala
illa om mig. Den som inte är mot oss är för oss.</em>

Precis så
bör vi kristna resonera om våra bröder och systrar i andra
församlingar. Inte se dem som ett hot, för de är de inte. Vi är ju
ändå lemmar i samma kropp, inte sant? Religiös avundsjuka är något av
den värsta sortens avundsjuka som finns, för den tror sig göra det av
kärlek till sanningen. Håll dig borta från sådant.

I världen är
det "cash is king" som gäller. Men i Guds rike är det inte din mängd
nypressade hundradollarssedlar i plånboken som avgör din ställning
inför Gud. Nej, det enda som verkligen har någon betydelse är följande
fråga: <em>Vad har du för relation till Jesus Kristus?</em> Tror du
att han bara var en god moralisk lärare? Kanske rentav en profet?
Eller är han din Herre och din Gud? Enbart ett av dessa svar stämmer
överrens med bibelns vittnesbörd. Du behöver själv svara på den
frågan. Ingen annan kan göra det. Inte din släkt eller familj, inte
dina barn, inte dina vänner. Inte ens din fru. <em>Du</em> är ansvarig
för ditt liv och hur du hanterar det du har fått veta om Jesus. Du
behöver själv välja att låta Hans kärlek flöda genom ditt liv. Då
kommer du bli förvandlad, <em>från härlighet till härlighet</em>. Du
kommer aldrig ångra dig om du väljer att följa Jesus, för han är allt
du någonsin kan behöva och mer därtill.

Du kan be följande bön
med mig om du vill.

<em>Jesus, befria mig från avundsjuka. Jag
vet att du ställer förväntningar på mig som jag aldrig kan leva upp
till i min egen kraft. Döp mig i den Helige Ande och eld så att jag
får kraft från himmelen för att leva det liv som du har tänkt för
mig.
I ditt dyrbara namn, amen</em>
