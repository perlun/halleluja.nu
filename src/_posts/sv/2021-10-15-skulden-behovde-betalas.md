---
layout:       post
title:        Skulden behövde betalas!
date:         2021-10-15
categories:
- Undervisning från bibeln
language:     sv
---
I Herrens bön som även kallas Fader Vår så möter vi ett intressant uttryck som Jesus använder: _Förlåt oss våra skulder, så som ock vi förlåta dem oss skyldiga äro._ Vad betyder egentligen det?

I Matteus 18 läser vi en intressant liknelse som använder ett liknande språkbruk:

> Därför är himmelriket som en kung som ville ha redovisning av sina tjänare. När han började granskningen, förde man fram till honom en som var skyldig tio tusen talenter. Eftersom han inte kunde betala, befallde hans herre att han och hans hustru och barn och allt han ägde skulle säljas för att betala skulden. Tjänaren föll ner för honom och vädjade: Ha tålamod med mig, så ska jag betala tillbaka allt till dig! Då förbarmade sig tjänarens herre över honom och lät honom gå och efterskänkte hans skuld.
>
> Men när tjänaren kom ut, mötte han en av sina medtjänare som var skyldig honom hundra denarer. Han tog fast honom och började strypa honom och sade: Betala vad du är skyldig! Hans medtjänare föll då ner och bad honom: Ha tålamod med mig, så ska jag betala dig. Men han ville inte, utan gick och satte honom i fängelse tills han hade betalat vad han var skyldig.
>
> När hans medtjänare såg vad som hände, blev de mycket upprörda och gick och berättade alltsammans för sin herre. Då kallade hans herre honom till sig och sade: Du usle tjänare! Hela den skulden efterskänkte jag dig, därför att du bad mig. Borde inte du ha förbarmat dig över din medtjänare, liksom jag förbarmade mig över dig? Och i sin vrede överlämnade hans herre honom till torterarna tills han hade betalt allt vad han var skyldig. Så ska också min himmelske Far göra med er, om ni inte var och en av hjärtat förlåter er broder.

Den här texten har ett väldigt tydligt och klart budskap om vikten av att vi som Jesu lärjungar och efterföljare också förlåter våra medmänniskor deras överträdelser. Detta är oerhört viktigt, inte minst som en del av att _"bevara [vårt] hjärta, ty från det utgår livet"_ (Ords 4:23). Några viktiga detaljer utifrån Folkbibelns fotnoter på denna text som hjälper oss att förstå texten:

* Beloppet "tio tusen talenter" var en oerhört stor rikedom. Det motsvarade 60 miljoner denarer, och en denar motsvarande en dagslön. 60 miljoner denarer motsvarade mer än _200 ton_ silver och var många gånger mer än kung Herodes samlade rikedomar. Det var alltså en **enormt stor summa** som tjänaren har fått efterskänkt.

* Beloppet "hundra denarer" är en avsevärt mindre summa. Det motsvarade ungefär fyra månadslöner för en enkel arbetare. Det är fortfarande mycket pengar, men i jämförelse med de tio tusen talenter känns det onekligen som en spottstyver, något som helt klart är _möjligt_ att spara ihop genom idogt arbete.

Så, hur kom det sig att denne tjänare hade en så stor skuld till kungen? Här kommer vi tillbaka till Jesu ord ifrån inledningen av texten

### Människan står i syndaskuld till Gud

Ordet "skuld" i samband med människans tillkortakommande att leva upp till Guds heliga och fullkomliga lag förekommer otaliga gånger i Bibeln. Paulus sammanfattar det bra i Romarbrevets tredje kapitel:

> Men vi vet att allt vad lagen säger, det talar den till dem som har lagen, för att var mun skall stoppas till och hela världen stå med skuld inför Gud.  Ty ingen människa förklaras rättfärdig inför honom genom laggärningar. Genom lagen ges insikt om synd. (Rom 3:19-20, SFB98)
