---
layout:       post
title:        Beväpna er - del II
date:         2002-04-10
categories:
- Undervisning från bibeln
language:     sv
---
I min förra predikan så beskrev jag det andliga kriget lite kortfattat, och gav en mycket ytlig snabb beskrivning av hur du vinner seger. Här fortsätter vi med en lite djupare beskrivning av olika attacker på ditt liv och hur du lyckas avslöja och besegra din fiende.

Vi har konstaterat att du befinner dig i ett krig, emot djävulen och hans rike. Det är inget enmans-krig, du strider inte ensam, även om djävulen kommer göra allt han kan för att lura dig att tro det. Bibeln beskriver Gud som <em>Herren Sebaot</em>, vilket uttryckligen betyder <em>härskarornas Herre</em>. En härskara, det är en militär term som betyder "många" ungefär. När Satan drog med sig sin tredjedel av änglarna i fallet så förblev två tredjedelar trogna emot Gud. Det betyder att för varje demon som kan attackera dig, så har Gud två änglar. Glöm aldrig någonsin det.

Men nu ska vi ta upp någonting som djävulen älskar att attackera, nämligen ditt <em>sinne</em>. Bibeln beskriver djävulen som lögnens fader (Joh 8:44). Hans <em>väsen</em> är lögnen. Det är sådan han är. När han ljuger, då förvränger han inte sitt sanna jag, utan då agerar han utifrån den fruktansvärda verkligheten som är att <em>han är en lögnare</em>. Det är väldigt viktigt att du kommer ihåg detta om du vill besegra honom.

I 1 Mos 3 så kan vi läsa om syndafallet. Satan sade till Eva "Har Gud verkligen sagt?". Detta känner vi väl till, och även fast många idag inte vill tro att syndafallet verkligen ägt rum så ändrar det inte verkligheten. Synden är verklig. Människan befinner sig verkligen under syndens och dödens lag (Rom 8:2), och är i sitt oomvända tillstånd såväl ond som andligt död, fullständigt oförmögen att göra gott och behaga Gud. Men hur kom detta in? Jo, genom att människan trodde på lögnen. Adam lyssnade på sin hustru, när hon ledde honom in på fel väg. Och genom att göra det lämnade han över auktoriteten, kontrollen, över hela världen i Satans hand. Därför kunde Satan säga till Jesus <em>"Allt detta [alla riken i värden, v8] vill jag ge dig, om du faller ner och tillber mig."</em> (Matt 4:9) När han sade detta, så var det faktiskt sant, hur hemskt det än låter. Men Satan hade auktoritet över hela världen. <em>"Hela världen är i den ondes våld"</em> (1 Joh 5:19) Nu är det dock annorlunda. <em>"Jag har fått all makt i himmelen och på jorden"</em> (Matt 28:18) När Jesus besegrade djävulen på hans egen hemmaplan så vann han tillbaka den auktoritet som Adam förlorade vid fallet.

Det är utifrån detta utgångsläge striden står. Du kämpar inte utifrån en position av underläge, en position av att du kanske inte riktigt vet hur det kommer gå. Nej, striden är vunnen. Jesus har vunnit en evig seger. Och i Uppenbarelseboken så gav han Johannes, och resten av församlingen, "sista kapitlet" så att säga. Vi behöver inte oroa oss över hur det ska gå. I slutändan kommer djävulen förlora med den största förlust som någonsin skådats. Detta är han medveten om, och det fruktar han mer än något annat. Därför kan du påminna honom om det när han försöker få in fruktan och tvivel i ditt sinne. <em>"Satan, du är besegrad. En dag kommer min kung kasta dig i eldsjön. Jag befaller dig i Hans namn att lämna mig i fred!"</em> Det är inte svårare än så. Du kanske behöver skrika innan han förstår att du menar allvar, men gör då det. Du kommer inte ångra dig.

Djävulen försöker som sagt alltid lura dig. Detta är hans grundvapen. Därför är det så viktigt att du vet om det, så att du kan avslöja hans attacker. Det kan till exempel vara så här:

<em>Gud leder dig att börja på en bibelskola. Du ansöker, skickar in papper, osv, och du blir intagen. Du ser jättemycket fram emot det. Men plötsligt börjar det dyka upp tankar som säger att det här, det går inte. Du kan inte flytta till en annan stad. Du kan inte skaffa dig ett jobb. Du kan inte få en lägenhet. Du är värdelös, och du klarar ingenting.</em> Känns det igen? Jag vet inte, men jag har upplevt det här många gånger. Det här är ju en väldigt tydligt satanisk attack, men många människor blir lurade. Fina kristna, men som aldrig fått lära sig hur deras himmelske Fader ser på dem, vad han har skrivit i sitt Ord om dem. Nåväl, nu ska vi gå vidare till en lite mer sofistikerad attack:

<em>Du har varit kristen en tid, och du blir sjuk i din kropp. Du har läst att Jesus gick runt och botade sjuka, och du tänker att det vore trevligt om han botade dig också. Men så börjar du tänka att det där, det gäller inte dig. Du skulle bara bli högmodig om du blev botad. Och förresten så ärar du ju Gud genom att bära ditt lidande, och visa att du minsann har fått nåd att klara av det.</em>

Om man inte är väl grundad i Ordet så kan man lätt gå på en sådan fint. För det är klart att det låter religiöst, fromt och så vidare. Men faktiskt är det en satanisk lögn, rakt ifrån helvetet. Du behöver bestämma dig att stå emot sådana attacker mot ditt tankeliv i Jesu namn.

Man kan fortsätta och fortsätta beskriva olika attacker. Men det ska jag inte göra nu. Poängen har gått fram, och du ser tydligt att <em>du</em> kan vinna seger om du lär dig hur din fiende fungerar så att du kan avslöja honom redan innan tankarna fått fäste i ditt sinne.

Det är nämligen så, att sataniska tankar i ditt sinne lätt kan fastna, och då bildar de något som bibeln kallar för en tankebyggnad (2 Kor 10:4). När de väl har kommit in så är de betydligt svårare att få ut, men det går även det, genom det som kallas för sinnets förnyelse (Rom 12:2) vilket rent praktiskt innebär att du matar dig så full med Guds Ord att det gamla skräpet inte längre får plats.

Det finns också ett försvarsvapen i den vapenrustning som Gud ger dig som troende. I Ef 6:16-17 talar Paulus om <em>trons sköld</em> och <em>frälsningens hjälm</em>. Frälsningens hjälm kan du ta på dig varje dag, och tacka Jesus för att frälsningen genom Hans blod skyddar ditt sinne och dina tankar. Du kan också använda trons sköld för att stå emot de attacker som kommer på ditt sinne. Inte en tro på dig själv, din egen förmåga, utan en tro på att Gud i Jesus har gett dig kraft i den helige Ande att stå emot alla former av attacker på ditt liv.

Låt oss be.

<em>Fader, vi prisar och tackar dig för Jesu blod. Tack för att du i Honom har besegrat alla andevärldens furstar och väldigheter. Tack för att Satan inte längre har någon makt över mig när jag är i Kristus. Tack för att den som Sonen gör fri, är verkligen fri. Jag prisar och tackar dig för din gudomliga frid över mitt sinne, som övergår allt förstånd.

I Jesu namn, amen.</em>
