---
layout:       post
title:        Tungotalets mysterier
date:         2002-02-17
categories:
- Undervisning från bibeln
language:     sv
---
(Den här artikeln är skriven av <a
href="mailto:mats@visionutv.se">Mats Gefvert</a>, en god vän till
mig)

När du blev andedöpt så fick du av den Helige Ande
någonting som vi kallar för tungotal, ett bönespråk som vi kanske inte
förstår så
mycket av, och därför kanske det inte blir särskilt
använt. Men faktum är att det finns oerhörda mysterier i tungotalet
som vi absolut bör känna till för att inte bli lurade av Djävulen och
gå miste om en oerhörd välsignelse i våra liv. 

Tungotalet är en
gåva från Gud till oss människor som kanske
överstiger det mesta
annat som Han har givit oss.  Tungotalet är en av
nycklarna till
himmelriket i våra liv på jorden. Tungotalet är en av
de resurser
som Gud använder för att lära oss, för att få oss att växa
i tro
och för att välsigna oss över allt förstånd.

Tro - om vi skall
ta det först - är den faktor som förlöser Guds kraft
i våra liv,
det har vi hört predikas många gånger från många olika
håll.
Likväl har många, många försökt applicera det på sina liv
men
misslyckats kapitalt, gått in i andliga väggar och inte
förstått
varför. Så har man trott att tro är någonting man
presterar fram,
någonting man eggar upp sig själv i, och när man
har presterat fram
tillräckligt mycket tro, så välsignar Gud en,
och man blir belönad för
det. Ingenting kunde vara mer fel. Vi har
helt enkelt inte förstått
var tro kommer ifrån, eller vad det
är.

Sanningen är denna: tro kommer ifrån hjärtat, ingen
annanstans
ifrån. Tro är den livsåskådning som du har, den
övertygelse du bär i
ditt hjärta, den andliga karta med vilkens
hjälp du tolkar och förstår
verkligheten omkring dig. Den är lika
central i ditt liv som någonting
annat, och den påverkar dig varje
dag, varje sekund.  Du tror att
himlen är blå, att jorden är neråt,
och att du behöver äta mat för att
överleva. Du tror förmodligen
också att Jesus är din frälsare, att Han
gav sitt liv för ditt, och
att du har rätt till evigt liv. Båda är
lika goda exempel på
tro.

Men vad gör man om man tror fel? Om man t.ex. inte tror
att man är
frisk, som så många trospredikanter vill göra gällande,
utan man är
helt övertygad om att man är sjuk? Var och en som
någonsin gett sig in
för att bli helad från någon allvarlig åkomma
vet hur svårt det kan
vara att tro. Och man försöker, och försöker,
och man anstränger sig
för att gå i tro och för att hålla på med
detta, men till slut
misslyckas man och man faller tillbaka till
det grundtillstånd man
hade - ens egentliga hjärtats tro, som säger
att jag är inte frisk.

Det är inget fel i det. Men om du vill
ha ett helande, så måste tron i
ditt hjärta ändras. Och det sker
inte över natten.

Det är en av orsakerna till varför Gud gav
oss tungotalet. I 1 Kor 14
har vi Paulus excellenta utläggning av
tungotalet. Ta upp din Bibel
och läs själv innantill. Du kanske
inte förstår det, men det är
okej. Du kommer göra det en
dag. Tungotalet är en gåva som Gud gav dig
för att du skall komma
till full insikt om allting som Han har gett
dig, om allting som
Han har för dig och som Han vill att du skall
vandra i -- inte för
att Han är någon elak diktator som bestämmer vad
du skall göra,
vare sig du vill eller inte, utan för att Han vill att
du skall
leva i din livskallelse; det som du blev skapad till för att
göra,
och det som du kommer trivas bäst med. Gud vill att vi skall
leva
lyckliga, och Han vet att ingenting gör oss mer lyckliga än
att
göra det som vi innerst inne vill i djupet av våra
hjärtan.

När du talar i tungor händer någonting mycket
märkligt. Med ord som du
inte förstår börjar du be. Detta är i sig
ett rent, andligt mirakel -
ord och meningar och uttryck i
obegripliga stavelser formas ifrån din
ande och strömmar rakt ur
din mun, utan någon som helst koppling till
ditt förstånd.  Detta
är mycket skickligt gjort av Gud; för Gud vet,
att om du förstod
bara en liten del av vad du ber om när du ber i
tungor, så skulle
du kanske aldrig mer vilja be i tungor, därför att
du vill
förmodligen inte släppa en del saker som Gud vill att du
skall
släppa. Det Gud gör, när du ber i tungor, det är att Han
analyserar
hela ditt liv, rotar igenom varje liten undangömd vrå av
ditt hjärta,
och plockar fram exakt det som är absolut viktigast
att be för i denna
stund, och sedan börjar Han be, i Ande, igenom
dig, för det
behovet. Varje del av ditt liv täcks in i
tungotalet. Varje del av din
personlighet, varje problem du står
inför, varje händelse av ditt liv
är täckt av bön i tungor av Gud,
och du kan på grund av det förvänta
dig
bönesvar.

<strong>Men vad är bönesvaret?</strong>

Låt
mig innan jag går vidare skilja på några olika tungotal. Det
finns
tungotal för förbön, och det finns tungotal för
profetisk
uttydning. Det finns tungotal som ett tecken för icke
troende, när den
Helige Ande ger en övernaturlig förmåga att utan
förståelse tala helt
andra språk, som apostlarna gjorde på
pingstdagen. Inget av dessa kan
vi själva kontrollera i oss
själva. Men det finns en sista variant av
denna nådegåva som vi
själva kan utnyttja precis när vi vill, precis
hur mycket vi vill,
och det är tungotal för personlig uppbyggelse; för
när vi ber i
tungor, uppbygger vi oss själva. (1 Kor 14)

Vad är då
tungotalets bönesvar? Paulus säger i kapitlet jag referar
till att
den som ber i tungor, ber ut mysterier. Mysterier, eller
det
grekiska "mysterion", hävdar Strongs Concordance är
hemligheter som är
kända enbart av invigda. Det är
uppenbarelser. Det är insikt om Gud
och Guds rike. I 1 Kor 2
berättar Paulus om denna världens vishet och
en vishet och en
kunskap som är från ovan. Hade denna världens furste
förstått den
visheten, då hade han aldrig korsfäst härlighetens herre,
Jesus
Kristus. Men det gjorde han inte, därför att det visheten
fanns
inte tillgänlig för honom, endast för de som tillhör
Kristus.

Som bönesvar mottar vi de uppenbarade mysterierna. Du
har förmodligen
märkt om du bett en längre tid eller en längre
period i tungor att du
har börjat förstå saker och ting eller
kommit till insikt om saker och
ting. Du kanske aldrig har sett den
kopplingen tidigare, men den finns
där. Så fort du börjar be i
tungor för personlig uppbyggelse så börjar
Gud förbereda bönesvaren
för dig i form av uppenbarelse, insikt, Guds
vishet för dig i din
situation. Detta är det som Gud börjar mata
tillbaka till dig, och
detta kommer förändra din förståelse av saker
och ting. Det kommer
också, steg för steg, att förändra din
världsbild, och vet du vad?
När detta sker, då börjar detta verka även
i djupet av ditt hjärta
och den övertygelse om saker och tings
tillstånd som du bar därinne
kommer att börja förändras. Detta är, som
vi tidigare konstaterat,
din tro.

När du ber i tungor kommer Gud att steg för steg börja
förändra ditt
liv.  Han kommer börja konstruera ett byggnadsverk i
dig, en grund att
stå på.  Det kan liknas vid ett stort husbygge,
där tron och insikten
är den byggnadsstomme som finns i dig. Tro
tar emot Guds kraft och
Guds välsignelse, men ju mer kraft och
välsignelse du tar emot, desto
större grund och starkare stomme
behövs det för att du skall kunna
klara av det.  Det är detta som
Gud gör i dig. Steg för steg för Han
dig igenom
frälsningsplanen. Han berättar saker och ting för dig,
skänker dig
insikt, gör dig visare och visare, lär dig hur du
använder
evangeliet, rättar dig i missuppfattningar och läror,
visar dig hur du
använder dina andliga vapen, viskar hemligheter i
nattens mörker till
dig. Allt detta förlöses genom tungotal. Gud
kan göra det utan
tungotal, i nåd, men det är ett undantag och inte
en regel. Varför är
det så?

Gud har i sin otroliga nåd
tillåtit oss att själva göra oss förtjänta
av belöning. Paulus
talar i sina brev om att man skall akta på hur man
bygger - man
skall bygga med guld, silver och ädla stenar, istället
för halm och
strå som ändå inte kommer bestå i eldprovet. Detta har
ingenting
med frälsning att göra. All frälsning är av nåd; och även
allt av
vad vi gör och hur vi gör det är också nåd. Det finns
ingen
invändning mot detta som kan säga "men då är det ju inte av
nåd utan
av mina ansträngningar". Fel.  Det du gör är bara ett
gensvar på den
kallelse som Gud ger i ditt hjärta.  Det du gör är
att du är trogen
med det Gud har gett dig. För detta blir vi
belönade en gång. Vi
kommer alla till himlen som tror på Kristus
Jesus, men det vi tar emot
i himlen är resultatet av hur vi levt på
jorden och vad vi har gjort
med det som Gud har givit oss. Paulus
talar om att han löper mot målet
för att få tag på
segerkransen. Jesus talar om belöningen som Gud
skall giva oss när
han kommer tillbaka och ser hur vi har använt det
Han givit - se
liknelsen om talenterna i evangelierna.

Så Gud gav oss
tungotalet. Han ville nämligen, att vi när som helst,
oberoende av
situationer, omständigheter eller någonting annat, skulle
kunna
uppbygga oss själva på vår allra heligaste tro (Jud 20) genom
bön i
den Helige Ande - bön i tungor. Han ville att vi alla skulle
helt
obegränsat kunna få tag på hur mycket vi bara orkade av
Hans
härlighet, och nådemedlet till detta heter tungotal. Ingenting
annat
som du har kan ge dig samma nivå av insikt och förståelse för
Guds
frälsningsplan specifikt för just dig. Ingenting annat är så
effektivt
som detta.

Så när du ber i tungor, tänk på
detta. Tänk på att varje stavelse du
uttalar, varje bokstav i
detta, är Guds nåd och din glädje i Gud; ett
steg på vägen ditt den
fullkomliga planen för ditt liv. Varje ord i
tungor är ovärdeligt,
därför att det förlöser Guds kunskap rakt in i
ditt hjärta, och den
kunskapen förlöser tro när du bekänner den, och
tron tar emot
fullheten av Guds liv i Kristus Jesus för dig. Tyvärr är
detta en
av anledningarna till varför baptister och andra kära bröder
i
Herren är så livlösa. De tror nämligen inte på tungotal,
ironiskt
nog, och har på så sätt avskärmat sig från en oerhörd
kanal för
uppenbarelsekunskap in i sina liv. Om du någongång vill
betrakta ett
mästerverk av lögn, fråga bara en baptist "varför ber
du inte i
tungor?". Det är en mästerlig triumf av Djävulen att få
människor att
inte tro på tungotal. Utan kunskap förgås vi nämligen
(Hos 4:6). Så
släpp aldrig tungotalet. Be ständigt (utom när det är
direkt opassande
som t.ex. på bröllop, fina middagar och alldeles
speciellt under
spännande filmer på bio).

Gud vill välsigna
ditt liv. Tungotalet är ett nådemedel till detta,
men det är
beroende av hur du använder det. Ju mer du låter Gud arbeta
på ditt
liv, desto mer kan Han välsigna dig och föra dig ut i planen
för
ditt liv.

<em>I Herren Jesu Kristi
namn,
Amen.</em>
