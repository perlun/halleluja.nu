---
layout:       post
title:        Kärleken söker inte sitt
date:         2002-02-17
categories:
- Guds kärlek
language:     sv
---
Det är redan dags för
den sjätte artikeln i serien om Guds kärlek. Tiden går fort när man
har roligt. Och som sagt, läs den gärna i kronologisk ordning om du
har möjlighet.

<em>Kärleken söker inte sitt.</em> Vi människor söker
ofta vårt. Det vill säga, vi tänker på oss själva. Vi vill att vi ska
få ha det bra. "Om inte <em>jag</em> blir välsignad..." "Om inte
<em>jag</em> får min vilja igenom..." "Om inte <em>jag</em> får
bestämma..." Känns det bekant? Jag dömer inte någon annan mer än mig
själv har, jag har resonerat och agerat på detta sätt precis lika
mycket som någon annan. Men ack så långt detta är från Guds
kärlek!!

Jesus är kärleken. Det är det grundläggande temat i
den här artikelserien. 1 Kor 13 är en lovsång till Jesus Kristus. Han,
som inte ens tvekade i att ge sitt eget <em>liv</em> till lösen för
att vi skulle bli fria. Han, som inte över huvud taget var intresserad
av att hävda sin egen förträfflighet. Han, som inte på något sätt var
intresserad av att förhärliga sig själv. Trots att han är och var Gud
själv så sökte han inte människors tillbedjan. Varför? Jo, han ville
att initiativet till den sortens aktivitet skulle komma från människan
själv, på grund av att hennes hjärta hade blivit berört av den helige
Ande.

Du kan också få ta del av den kärleken. Inte genom att du
"skärper dig" eller "bestämmer dig" för att du vill börja leva som
Jesus. Det är ju förvisso jättebra, men det räcker inte ända
fram. <em>"Guds kärlek är utgjuten i våra hjärtan"</em> säger Rom
5:5, men det sker inte förrän den stund då du Jesus Kristus
personligen, och du blir <em>född på nytt</em>, en ny skapelse i
Kristus Jesus. Hur sker detta? <em>"Om du därför med din mun bekänner
att Jesus är Herren och i ditt hjärta tror att Gud har uppväckt honom
från de döda skall du bli frälst. Ty med hjärtat tror man och blir
rättfärdig, med munnen bekänner man och blir frälst."</em> (Rom
10:9-10)

Det finns inga genvägar. Detta är vägen in i Guds
rike. Du kan försöka förtjäna din väg in genom att göra goda
gärningar, genom att ge pengar till olika välgörande ändamål, genom
att gå till kyrkan, genom att låta döpa dig, genom att ta nattvarden,
genom att vara en god moralisk människa, men du kommer fortfarande ha
kvar den där tomheten på insidan som ropar till dig "Det här räcker
inte!". Din invärtes människa behöver bli fylld av Guds liv, och av
den helige Ande.

Om du inte är frälst, men vill bli det, så kan
du be med i den här bönen:

<em>Herre, jag kommer nu till dig
precis som jag är. Jag döljer ingenting, inga brister eller
svagheter. Du vet att jag är en syndare, Herre. Jag skulle inte kunna
bli frälst annat än genom ditt blod. Tack för att du dog för sådana
som mig. Jag tar emot dig nu, och jag tror att Gud uppväckte dig ifrån
de döda. Jag lämnar mitt liv i dina händer, och jag vill leva med dig
tills den dag då jag dör och vi möts öga mot öga, ansikte mot
ansikte. Amen.</em>

Om du bett denna bön från ditt hjärta så är
du frälst, du är född på nytt och en ny skapelse. Gud kommer göra
mycket underbara saker i ditt liv. Börja vandra med honom, och läs
bibeln om du har någon. Vill du få hjälp i din kristna vandring får du
naturligtvis gärna kontakta mig eller någon annan kristen. Gud
välsigne dig!
