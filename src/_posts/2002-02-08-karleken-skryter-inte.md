---
layout:       post
title:        Kärleken skryter inte
date:         2002-02-08
categories:
- Guds kärlek
language:     sv
---
Vi har kommit till
artikel tre i serien utifrån 1 Kor 13:4-7. Om du missat de tidigare så
finns de i arkivet här på sidan.

<em>Kärleken skryter inte.</em> Vad
innebär det? Ja, det kan vi bland annat genom att titta på vår
Mästares liv. Han hade många tillfällen att ta fram sin "titel" för
att få folk att lyssna. "Jag är Jehova, din förbundsgud. Det var jag
som ingick ett blodsförbund med er fader Abraham!". Men aldrig,
någonsin gjorde han det. Istället så frågade han sina lärjungar "Vem
säger ni att jag är?". Här ser vi hur kärleken fungerar. Den söker
aldrig att själv sätta sig på en position av auktoritet. Hur ofta hör
vi inte talas om ledare inom församlingen som missbrukat sitt
förtroende? Ofta beror detta just på att deras motiv inte har varit
rena. De har inte gett sitt liv för fåren.

Det finns ett
väldigt bra bibelställe i Jak 4:13-16 som tar upp detta med skryt. Jag
citerar: <em>"Lyssna nu, ni som säger: "I dag eller i morgon skall
vi resa till den eller den staden och vistas där ett år och göra
affärer och tjäna pengar." Ni vet inget om morgondagen. Vad är ert
liv? Ni är en rök, som syns en liten stund och sedan försvinner. I
stället borde ni säga: "Om Herren vill och vi får leva skall vi göra
det eller det." Men nu skryter ni och är självsäkra. Allt sådant
skryt är av ondo."</em> Vad är det egentligen Jakob kritiserar här,
att man planerar inför sin framtid? Nej, det tror jag inte
alls. Snarare handlar det om att om vi planerar vår framtid utan att
söka Gud och <em>hans</em> ledning och välsignelse, så lever vi i
uppror mot den Allsmäktige. Och uppror, det har vi till och med fått
läsa i sekulära media den senaste tiden, är trolldomssynd.

Om
du söker att upphöja dig själv, dina talanger, dina nådegåvor, din
smörjelse, din tjänst, din kallelse, på bekostnad av Herren Jesus, så
kommer du oundvikligen gå snett. Gör inte det. Skryt inte över allt
som Gud har gett dig. Om det verkligen är från Gud så kommer det visa
sig. Verklig smörjelse och kallelse behöver aldrig hävda sig
själv. Den lyser som solen i gryningen.

<em>
Herre, gör oss
mer lika Jesus. Forma din Sons avbild i oss, så att vi blir
fullständigt befriade från alla former av skryt och högmod. I ditt
mäktiga namn, Amen!</em>
