---
layout:       post
title:        Kärleken är tålig och mild
date:         2002-02-06
categories:
- Guds kärlek
language:     sv
---
Här börjar en serie predikningar utifrån teman i 1 Kor
13:4-7. Jag tänkte ta dem i den ordning de kommer i skriften. Vi
börjar med det allra första: <em>Kärleken är tålig och
mild</em>.

Men först tror jag att det kan vara på sin plats med en
smärre introduktion av 1 Kor 13. I vilket sammanhang kommer det, och
vad handlar det om?

I kapitlet innan (12) talar Paulus om
nådegåvorna. Tungotal, profetia, kunskapens ord, vishetens ord,
helande, trons nådegåva osv. Sedan i kapitel 13 så byter han helt
plötsligt ämne till att prata om kärlek. I kapitel 14 pratar han
vidare om nådegåvorna. Vad är nu detta, har det blivit ändrat av någon
munk som ville stoppa in lite romantisk poesi? Nejdå, inte alls. Det
som den helige Ande vill poängtera genom Paulus är istället följande,
och det vill jag att du skriver ner om du för anteckningar:
<em>Nådegåvor som inte används i kärlek har helt förlorat sitt
syfte.</em> Vad för något syfte? Jo, precis som med tjänstegåvorna som
beskrivs i Ef 4:11-15 så har de andliga nådegåvorna till funktion att
bygga upp de troende, så att de kan gå ut och vinna människor för
Jesus. Ingenting annat. Jesus sade innan han sände den helige Ande att
<em>"när den helige Ande kommer över skall ni få kraft och bli mina
vittnen"</em> (Apg 1:8) Det är denna kraft som beskrivs i 1 Kor
12-14. Men kraft utan kärlek räcker som sagt inte.

Jag tycker
personligen att 1 Kor 13 är ett av de allra starkaste (måste passa mig
för att säga "<em>det</em> starkaste", för det kanske jag kommer
ångra om jag upptäcker något starkare) kapitlen i hela bibeln. Och i
synnerhet vers 4-7 som jag tänkte gå in lite djupare på i den här
serien predikningar, där denna är den första. Jag har faktiskt lite
svårt att hålla mig i balans när jag läser dessa versar, för jag jag
börjar nästan alltid gråta. Gud är så otroligt god och kärleksfull,
och i dessa verser visar han det på ett enormt starkt sätt. Allt Jesus
gjorde, det gjorde han i kärlek, till dig och mig. Jag är övertygad om
att om vi får in denna sanning i vårt hjärta, i vår ande, så kommer
Guds kraft förlösas på ett väldigt konkret sätt i våra liv. Bibeln
säger faktiskt detta rakt ut i Ef 3:19 - när vi lär känna Kristi
kärlek så blir vi <em>"helt uppfyllda av all Guds
fullhet"</em>. Halleluja! Det finns inget som kan värma hjärtat så
mycket som en uppenbarelse om hur mycket Gud älskar oss i Kristus
Jesus.

Nå, nu tillbaka till ämnet efter denna
introduktion. <em>"Kärleken är tålig och mild"</em> börjar det
med. Motsatsen till att vara tålig är att vara otålig. Vi är väl alla
otåliga ibland. Vem känner inte igen sig i att stå och vänta på en
buss som är försenad, och känna frustrationen nästan rinna över? Men
Jesus är inte alls sådan. Han är den Fullkomlige, Guds rena offerlamm,
som borttager världens synd. I allt lik sina bröder, dock utan
synd. Först så satt han i himlen och väntade i ett par tusen år på att
världen skulle bli förberedd för hans människoblivande. Sedan så
väntade han i trettio år på att bli smord av den helige Ande. Sedan så
väntade han tre år på att få bli korsfäst. Inte en enda gång blev han
irriterad. Inte en enda gång blev han otålig, och snäste "Vad sen du
är!" till Judas eller Pilatus. Nej, ty <em>Han är
kärleken</em>. Kärleken blev kött och tog sin boning ibland
oss.

Vad betyder det att vara mild? När jag frågar den helige
Ande så ger han mig liknelsen med en mild havsbris. Kärleken är inte
en orkan som kommer och river ner allting som står ivägen. Nej, den är
<em>mild</em>. Den smeker oss ömt på kinden och visar hur mycket den
längtar efter att få umgås med oss. Den viskar ömma ord i vårt öra om
att den är beredd att gå hur långt som helst för att göra det
möjligt. Till och med hela vägen upp till Golgata, och ett blodigt
kors.

Bed gärna följande bön med mig om du
vill.

<em>Herre, tack för att du älskar mig mer än jag själv
kan omfatta med mitt förstånd. Uppenbara för mig din kärlek ännu
mycket starkare. Tack för att du gav ditt liv, ditt blod och dig själv
för mig. Tack för att du är tålig och mild.
I Jesu namn,
amen.</em>
