---
layout:       post
title:        Min nåd är dig nog
date:         2002-02-05
categories:
- Undervisning från bibeln
language:     sv
---
<em>"Min nåd är dig nog, ty kraften fullkomnas i
svaghet"</em> säger Gud till Paulus i 2 Kor 12:9. Detta bibelställe
till de mer missförstådda i bibeln, och snart ska jag berätta
varför.

Man kan predika om Guds nåd hur länge som helst egentligen,
men det tänkte jag inte göra den här gången. Ibland tänker vi att
nåden är att Gud förlåter oss våra synder. Och det är ju helt sant,
rätt och riktigt. Men den är så mycket mer än så. Jag tog för skojs
skull och gjorde en uppslagning i ett bibelprogram för att se vad Guds
nåd beskrivs som. Här är några av de saker jag
hittade.

<ul>
<li>Guds nåd var över Johannes Döparen (Luk
2:40)</li>
<li>Jesus var "full av nåd och sanning" (Joh
1:14)</li>
<li>Vi har fått "nåd och åter nåd" (Joh
1:16)</li>
<li>Guds nåd uträttar saker (Apg 11:23)</li>
<li>Man
kan förbli i nåden (Apg 13:43) och falla ur den (Gal
5:4)</li>
<li>Guds Ord är rikt av nåd (Apg 14:3)</li>
<li>Man
kan vara överlämnad åt Guds nåd (Apg 14:26)</li>
<li>Vi är och blir
frälsta genom nåd (Apg 15:11, Ef 2:8-9)</li>
<li>Man kommer till
tro genom Guds nåd (Apg 18:27)</li>
<li>Evangelium är rikt av nåd
(Apg 20:24)</li>
<li>Vi står som rättfärdiga av nåd (Rom
3:24)</li>
<li>Nåd står i motsats till något man förtjänar (Rom
4:4)</li>
<li>Vi har tillträde till nåden genom Kristus (Rom
5:2)</li>
<li>Vi är under nåden (Rom 6:14)</li>
<li>Paulus
undervisade i kraft av Guds nåd (Rom 12:3)</li>
<li>Genom Guds nåd
är vi vad vi är (1 Kor 15:10)</li>
<li>Guds nåd skänker oss
ekonomiskt överflöd (2 Kor 9:8)</li>
<li>Nåden fostrar oss att säga
nej till ogudaktighet (Tit 2:11-12)</li>
<li>Guds nåd är med vår
ande (Filem v25)</li>
</ul>

Detta är kanske väl mycket på en
gång. Nå, hur beskriver man kortfattat Guds nåd? Man skulle kunna säga
så här: <em>Guds nåd är evangelium</em>. Glada nyheter för hela din
varelse, till ande, själ och kropp. Du behöver inte längre vara slav
under ditt syndiga kött, världen och djävulen, utan Herren är din
Rättfärdighet, din <em>tsidkenu</em>. Du behöver inte vara orolig i
din själ, ty Herren är din Frid, ditt <em>shalom</em>. Han ger ro och
vila för din själ. Du behöver inte vara sjuk och svag i din kropp, ty
Herren är din Läkare, din <em>rapha</em>. Du behöver inte längre leva
i fattigdom, ty Herren är din Försörjare, din <em>jireh</em>Och så
vidare. Paulus skrev i ett bibelcitat jag nyss citerade att "genom
Guds nåd så är jag vad jag är". Ta en stund och meditera på vad det
verkligen betyder.

<em>Guds nåd var hela Paulus liv.</em> Det
präglade hela hans varelse, från djupet av hans hjärta till slutet på
varje hårstrå. Allt han gjorde var att vandra i Guds nåd, leva i Guds
nåd, stå i Guds nåd och framförallt <em>förmedla</em> Guds
nåd. Halleluja!

När man ser detta, så blir plötsligt Pauli
hälsningar till församlningarna à la "Nåd och frid vare med er alla"
levande. Det är inte bara en allmän hälsning, ungefär som vi säger
"God dag" för att det är vad som förväntas oss. Nej, det är Paulus
som talar ut <em>seger</em> över vårt liv. "Mina ord är ande och
liv" säger Jesus, och dessa ord talar Paulus ut över församlingarna
för att han vill att de ska få byggas upp allt starkare i Guds nåd i
Kristus Jesus.

En del använder bibelstället i ingressen för att
rättfärdiga sina egna tillkortakommanden. Man säger att det inte var
Guds vilja att bota Paulus (trots att det inte var en sjukdom han
talade om i verserna runt omkring). Och så bygger man sig en egen
liten otrosteologi, baserad på fruktan för att misslyckas (högmod,
stolthet och i grunden brist på rättfärdighetsmedvetande) som säger
ungefär så här: "Gud vill bota sjuka. Men kanske inte alltid. Det
finns ju ändå en plats för <em>Guds</em> vilja också, vi kan inte
tvinga någonting". Det låter ju religiöst, fromt och så vidare, men
det är baserat på felaktiga premisser. Bibeln säger att "genom hans
sår <em>har ni blivit botade</em>". Det är redan ett fullbordat
faktum. Jesus tog våra sjukdomar upp på korset, och därför är vi
juridiskt sett redan botade. Men det betyder inte att en kristen inte
kan bli sjuk. Djävulen hatar nämligen alla Guds barn, och han kommer
göra allt han kan för att kasta alla former av smuts på dig: sjukdom,
depressioner och så vidare.

"Inte alla i Israel blev helade"
kanske någon säger. Nej, det stämmer troligtvis. Vi ska se lite vad
bibeln säger om Jesu helandetjänst:

"Ryktet om honom gick ut
över hela Syrien*, och man förde till honom <em>alla</em> som led av
olika slags sjukdomar och plågor, besatta, månadssjuka* och lama, och
han botade dem." (Matt 4:24)

Nå, det kanske bara var där det
var så. Vi tittar lite mer:

"När det blev kväll, förde man
till honom många besatta. Och han drev ut de onda andarna med ett ord
och botade <em>alla</em> sjuka" (Matt 8:16)

"Men, så där kan
du ju inte göra! Man kan inte bara ta bibeln sådär bokstavligt, det
måste ju genomgå en teologisk analys!" Det var just den analysen jag
gjorde. Den kom fram till att Jesus botade <em>alla</em> som var
sjuka, som fördes till honom. Vi läser lite mer bara för att vara på
den säkra sidan.

"När Jesus fick veta det, drog han sig
undan. Många följde honom, och han botade dem <em>alla</em>." (Matt
12:15)

"Vid solnedgången kom <em>alla</em> till honom med dem
som led av olika sjukdomar, och han lade händerna på var och en av dem
och botade dem." (Luk 4:40)

"Jesus gick ner tillsammans med
dem och stannade på en slätt. Där var en stor skara lärjungar och
mycket folk från hela Judeen och Jerusalem och från kuststräckan vid
Tyrus och Sidon. De hade kommit för att höra honom och <em>bli botade
från sina sjukdomar</em>. Också de som plågades av orena andar blev
botade. Och allt folket ville röra vid honom, eftersom kraft gick ut
från honom och botade <em>alla</em>." (Luk 6:17-19)

Det är
mycket tydligt utifrån ovanstående bibelställen att det <em>är</em>
Guds entydiga vilja att bota alla som kommer till honom med sina
krämpor. Vi ska bara ta ett litet bibelställe till för att "knyta
ihop" säcken.

"...Gud smorde Jesus från Nasaret med den
helige Andes kraft, han som gick omkring och gjorde gott och botade
<em>alla</em> som var i djävulens våld, ty Gud var med honom." (Apg
10:38)

Varje sak må avgöras efter två eller tre vittnens ord,
säger Jesus. Jag har nu gett dig inte bara två eller tre utan
<em>sex</em> bibelord som entydigt säger att Gud vill bota
<em>alla</em>. Enbart mänskligt förnuft blandat med hjärtats otro kan
få dig till en annan slutsats.

Nu hoppar vi friskt i predikan,
men det skadar knappast. En del brukar säga att "allt är nåd", och
därigenom försöka rättfärdigförklara sin egen ogudaktiga livsstil,
sitt eget liv i synd och orenhet. Det är sant att "allt är nåd",
allt Gud vill ge oss sker av nåd. Frälsningen, den nya födelsen, tas
emot av nåd genom tro. Liksom allt annat. Men att använda nåden som en
ursäkt för sin egen orättfärdighet är att så att säga vända ägget åt
fel håll. Det blir bara bränt. Tvärtom så <em>fostrar</em> Guds nåd
oss att leva ett liv i sann rättfärdighet och helgelse, i den helige
Andes kraft.

"När jag är svag, så är jag stark" är ett
välkänt citat av broder Paulus. Här brukar vi ofta fixera på
svagheten, att Gud kan använda våra svagheter. Och det kan han
naturligtvis. Det är viktigt att betona det. I oss själva, i vårt
kött, så kan vi intet förmå. Däremot så behöver vi få en balanserad
bild av det hela där vi <em>"blir starka i HERREN och hans väldiga
kraft"</em> (Ef 6:10) Inte i mig själv, inte av någon människas kraft
eller styrka, men när Gud, i form av den helige Ande, kommer över mig
så finns det <em>ingen</em> gräns av vilka mäktiga stordåd jag kan
göra. Läs hela Heb 11 nästa gång du läser i din bibel så får du
se.

En del kristna säger att vi inte kan förvänta oss att vi
alltid kan bli av med exempelvis karaktärsbrister. Men detta är precis
vad vad vi kan. Det är nämligen så att Guds vilja för oss är att vi
"helgas <em>helt och fullt</em>" (1 Tess 5:23). Det finns inget
utrymme för brister i mig. Allt måste ge vika för Jesu namn och den
helige Andes kraft. Visst, det kanske tar tid. Speciellt om det är
demoniskt betryck som måste brytas över ditt liv. Men det betyder inte
att det inte är Guds goda vilja att låta vårt <em>"sinne
förnyas"</em> (Rom 12:2) så att vi <em>vet</em> vad som är Guds vilja
i olika situationer. Och genom den helige Andes kraft och Guds
kärleksnatur som är utgjuten i vårt hjärta (Rom 5:5) så har vi all
kraft som någonsin skulle kunna behövas för alla former av <em>"goda
gärningar"</em>. Sådana gärningar som bibeln säger att vi är
<em>skapade för</em> (Ef 2:10). Låter detta inte som något som stämmer
överrens med din teologi? Det beror troligtvis på att du inte sett
<em>kraften i den nya födelsen</em>.

Detta beror vanligtvis på
att du har fått lära dig att människan blir född på nytt genom
barndopet. Och eftersom alla som är barndöpta inte lever i full seger,
så kan ju inte den nya födelsen vara något
speciellt. Eller?

Bibeln säger i 2 korinterbrevet att "om
någon är i Kristus så är han en <em>ny skapelse</em>. Det gamla är
förbi; se, det nya har kommit" (5:17). Detta är ett enormt faktum som
faktiskt inte går att överbetona. Om du är född på nytt så är du en ny
skapelse. Du har inte de begränsningar som du en gång hade. Gud själv
bor i dig, och han har ställt hela sin förmåga till ditt
förfogande. Därför kan du <em>"bota sjuka, uppväcka döda, göra
spetälska rena och driva ut onda andar"</em> (Matt 10:8). Du har fått
en gudomlig auktoritet som ger dig möjlighet att praktisera full seger
i varje situation. Halleluja!

Du är inte en del av världen. Se
dig <em>aldrig</em> som att du är fast i en värld behäftad av syndens
konsekvenser: död, fattigdom, andlig död osv. Du var det en gång,
innan du blev född på nytt. Men nu har livets Ande, Gud själv, friköpt
dig "från syndens och dödens lag" (Rom 8:2). Hela Rom 6 gäller
dig. Synden och djävulen har inte längre någon juridisk makt över
dig. Visst, du har fortfarande ett kött som kommer göra allt det kan
för att hålla dig borta från allt gott som Gud vill göra för dig, men
i din ande, i din invärtes människa, är du fullständigt ren, hel och
fullständigt upprättad. <em>Du är en ny skapelse!</em>
Halleluja!

Betyder detta ett bekymmersfritt liv, utan lidande?
Alls icke så. Och det ser man i Apostlagärningarna, att när människor
började bli födda på nytt på pingstdagen så upphörde inte deras
problem. Tvärtom kan man nog i mångt och mycket säga att de fick
<em>mer</em> och <em>fler</em> problem än tidigare. Men om du tänker
efter så är det ju inte så konstigt. De hade plötsligt fått en ny
fiende: djävulen själv. Så länge de var under hans våld så brydde han
sig inte så mycket om dem. Men nu började han sända allt som stod i
hans makt över dem. Det ser du i Apg 4. Förföljelsen började, och
fortsätter än idag. Om du har lite koll på församlingen i andra länder
så vet du nog att i till exempel Kina så fänglas, torteras och rentav
dödas många kristna på grund av sin tro. Denna form av lidande upplevs
nog av de flesta för rent förskräcklig, och det är klart att det inte
är kul rent mänskligt sett. Men jag är fullständigt övertygad om att
de kinesiska kristna är några av världens allra lyckligaste! De klagar
knappast över att någon gjort en repa i deras lack på bilen, för de
har inte ens en bil. Många lever fullständigt i tro för sin dagliga
överlevnad, och är helt beroende av Herren. Här är de i mångt och
mycket ett föredöme för oss till stor del försoffade
väst-kristna.

Ska vi då söka upp förföljelse, och be om
förföljelse? Nej, självklart inte. Men lev nära Gud och vandra i den
helige Andes kraft så kommer du inte att kunna undvika det. Det var en
av de saker som Jesus uttryckte mycket tydligt. <em>"Har de förföljt
mig, skall de också förfölja er."</em> (Joh 15:20) Detta är vad det
innebär att bära sitt kors. Att dö bort från sig själv. Det innebär
<em>inte</em> att ta emot sjukdomar och andra former av sataniska
attacker på vårt liv. Sådant har ingen makt över en kristen. Han är
<em>över</em> och inte <em>under</em>. Han har ett namn som är
<em>över</em> alla andra namn - namnet Jesus!

Jag vill
avslutningsvis be lite med dig. Vill du? Du får gärna be med i denna
enkla bön från en broder i Kristus.

<em>Herre, tack för att du
har gett mig din nåd. Tack för att du fortsätter att uppenbara dig
själv och din karaktär för mig. Tack för att du ger mig nåden att
varje dag vandra i seger över Satan och hans rike. Tack, Jesus, för
att du tog på dig mina synder och svagheter. Tack för att jag i dina
sår är helad. Tack för att du blev fattig för att jag skulle bli
rik. Tack för allt gott som du ger mig, helt av nåd.
I Jesu namn,
amen.</em>
