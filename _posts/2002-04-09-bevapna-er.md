---
layout:       post
title:        Beväpna er!
date:         2002-04-09
modifiedDate: 2002-04-09
categories:
- Undervisning från bibeln
language:     sv
---
Den här artikeln handlar om det andliga krig som varje troende - du och jag - är kallade till. I artikeln tar jag upp lite av varje som du kommer att ha nytta för att gå segrande ur striden.

Att kalla en predikan för "beväpna er", det gör man inte utan vidare. Dels är ju andlig krigföring i sig ett ganska kontroversiellt ämne, och ni som är lite äldre kommer förmodligen ihåg punkgruppen Ebba Grön som var populär i slutet av 70-talet och början på 80-talet. De gjorde en låt med samma titel, som handlade om hur vi behöver beväpna oss och göra uppror, revolt emot borgerligheten, kungahuset, etc. En av verserna handlade om hur mycket vi hatar prins Bertil (som nu har dött), Sara Leander och andra människor. Det är ju inte direkt en sång som är fylld av Kristi kärlek om vi säger så. Men du kan vara lugn, den här predikan handlar inte om hur vi ska göra en socialistisk revolution emot "förtrycket".

Likväl så tror jag att det finns saker som vi kan lära oss av dessa rebeller. Det finns i varje människa, verkar det som, en vilja, en längtan, efter att få kämpa för något. Att strida för det som man upplever som sant. Det är till exempel därför som en massa människor ägnar sig åt alla möjliga former av diskussioner om filosofier, religioner och andra saker. Det ligger nedlagt långt in i människans hjärta att försvara sig, och faktiskt även att anfalla. Vad detta får för konsekvenser för ditt kristna liv och varför det är så kommer vi snart till. Men först ska jag ta lite om min personliga bakgrund och mina erfarenheter.

Jag växte upp i en normal svenskkyrklig familj. Mina föräldrar bekände och bekänner tro på Jesus, men i vissa fall så har de lite lustiga sätt att se på saker och ting. När jag var barn så anmälde de mig som medlem i någonting
som kallades för "Kristna fredsrörelsen". De menade naturligtvis väl med detta, eftersom de liksom de allra flesta människor längtar efter en värld med mer fred, där människor inte längre slår ihjäl varandra över till synes meningslösa frågor.

Ändå så tror jag att jag skulle vilja vara så radikal nu så att jag säger som så här: <em>Det finns ingenting sådant som en kristen fredsrörelse.</em> Menar jag att det inte går att vara kristen och samtidigt längta efter fred? Det är klart att det går. Vi som kristna har definitivt ett socialt ansvar för vårt samhälle, det är inte det jag menar. Men bibeln säger klart och tydligt att något sådant som "fred på jorden" inte kommer uppnås här på jorden, förrän Jesus kommer tillbaka och regerar i tusenårsriket. Tills dess kommer det, oavsett vad FN eller någon annan människa säger, råda en tid av krig och oroligheter i större eller mindre utsträckning. Jesus säger själv <em>"tro inte att jag har kommit för att skapa fred på jorden"</em> (Matt 10:34). Vi är kallade att hålla fred med alla, <em>"så långt det är möjligt och beror på er [oss]"</em> (Rom 12:8). Men drömmar om fred på jorden, det är främmande för den här tidsåldern enligt bibeln och Jesus. Jag tror att Han vet vad han talar om.

Hur kommer detta sig? Är det inte så som Kristna Freds och andra påstår, att om vi bara rustar ner och avskaffar våra militära arméer så blir det fred på jorden? Nej, jag tror att en sådan slutsats är helt felaktig och direkt farlig. Bara för att vi lägger ner vapnen betyder ju inte att alla andra länder (med framtidens Hitler, Stalin eller Osama bin Ladin) gör det. Den enda vägen till fred är att människor blir <em>frälsta</em> och får lära känna Jesus. Alla andra försök att uppnå fred, genom "pacifism", är dömda att misslyckas.

Hur kommer titeln, "beväpna er", in i detta? Jo, nu kommer vi in i det som den här predikan egentligen handlar om, nämligen <em>den andliga striden</em>. Det är nämligen så att vi som kristna, vare sig vi vill det eller inte, befinner oss i ett andligt krig. Det var detta jag anspelade på när jag talade om att det inte finns någon "kristen fredsrörelse" - kristen tro är att ge sig in i striden, med Jesus som vår härförare. Halleluja!

"Usch så fanatiskt det låter". Det är kanske väldigt radikalt, men det är så bibeln beskriver situationen. <em>"Vi strider inte mot kött och blod"</em> - evangelisation genom svärd är inte vår metod - <em>"utan mot furstar och väldigheter och världshärskare här i mörkret, mot ondskans andemakter i himlarna"</em> (Ef 6:12)

I Nya testamentet, och även till viss del i Gamla testamentet (se till exempel början på Jobs bok) så visas det väldigt klart att det finns en andlig strid om en människas liv. Tjuven, fienden, lever för att stjäla, slakta och döda (Joh 10:10), medan Jesus försöker ge oss liv i överflöd. Jesus besegrade djävulen genom sin uppståndelse ifrån de döda, så du behöver inte fundera på vem som kommer vinna kriget. Men det finns en fara här, och det är att man underskattar fienden. Man tänker att Jesus gör allt, sköter allt, och fixar allt. Vi behöver bara sitta och bli välsignade, och leva ett liv i "diplomatisk immunitet" så att säga, där djävulen inte längre kan röra oss. Och visst, juridiskt sett, så har inte djävulen någon makt över oss eftersom Gud har gjort oss till nya skapelser (2 Kor 5:17), och satt oss i hans älskade Sons rike (Kol 1:13). Men fienden gör allt han kan för att lura dig att du fortfarande är kvar i hans rike, och att du inte kan vinna över hans attacker. Han älskar nämligen att lura människor, som den lögnens fader han är.

Det kan gå till exempel så här. Du kanske kommer bli förvånad över den här beskrivningen, men försök att läsa den utan att ha dina religiösa glasögon av förutfattade meningar på dig. Då kommer du lättare kunna förstå och bli välsignad. I alla fall, ett av de sätt som djävulen älskar att använda är genom att bygga upp en felaktig gudsbild hos människor. Därför finns det massor med människor i vår värld som tänker att Pappa använder sjukdomar för att lära oss några andliga läxor. Visst står det rakt ut i bibeln att Han behandlar oss såsom en far, som i kärlek tuktar sina ban, absolut. Men det står ingenstans att Gud sänder sjukdomar över sina barn. Det blir en rent schizofren gud i så fall, eftersom det står att Jesus gick runt och gjorde gott och botade alla som var sjuka. Ingenstans kan du läsa att Jesus vägrade bota en sjuk. Han är en fullkomlig uppenbarelse av Guds vilja.

Vem är det då som sänder sjukdomar? Ja, det är inte Gud, och det är inte slumpen heller, så det verkar inte finnas mycket kvar än djävulen. Och det är faktiskt så bibeln beskriver det. <em>"Han gick runt och botade alla som var under djävulens våld"</em> (Apg 10:38)

Nu är dock sjukdom inte det enda som fienden försöker sända emot oss. Fienden vet att vi består av ande, själ och kropp, en sanning som somliga kristna inte tycker om. Men det spelar ingen roll, det är sant ändå. Sjukdom är fiendens attacker på din kropp. Själens attacker kan vara till exempel depression, anorexia, bulimi, ångest, fruktan och otrygghet. Andens attacker är inte, som man kan tro, att djävulen försöker stjäla din frälsning. Det kan han nämligen inte göra. <em>"Vad min Fader har gett mig är större än allt, och ingen kan rycka dem ur min Faders hand."</em> (Joh 10:29) Däremot så kommer han försöka lura dig att du inte är frälst. Men det ligger på själens plan.

Något djävulen däremot kommer göra, när det gäller din ande, är att försöka göra dig så svag det bara går. Han kommer till exempel göra allt som står i hans makt för att hindra dig från att tro på Ordet. Det är nämligen så, att din ande lever av Ordet. Om han kan skjuta in tvivel och otro på ordet, så kommer du inte läsa ordet lika mycket som om du skulle vara övertygad om att det verkligen är Guds Ord. Genialiskt, men infernaliskt. Och du kan överlista honom. Halleluja!

<em>"Stå honom emot, så skall han fly bort från er"</em> Jak 4:7) Vi låter detta underbara löfte avsluta predikan, medan vi går ut för att föra en segerrik strid emot demoner, andefurstar och väldigheter. Satan <em>är</em> verkligen under dina fötter! (Rom 16:20)
