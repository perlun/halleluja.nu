---
layout:       post
title:        Vatten och bröd
date:         2002-02-03
modifiedDate: 2002-02-03
categories:
- Undervisning från bibeln
language:     sv
---
Den här predikan fick jag när
jag satt och bad med min bönegrupp en dag. Det ska bli spännande att
se hur den blir och vad den helige Ande vill betona just
nu.


Förr i tiden så talades det om att man fick vatten och bröd
när man satt i fängelse (Nu för tiden får man antagligen oxfilé och
bearnaisesås. :-) Därav namnet. Men denna predikan handlar sannerligen
inte om att sitta fängelse, snarare raka motsatsen. Nåväl, vi börjar
med punkt 1 i denna tvådelade predikan, nämligen
<em>brödet</em>.

<strong>Bröd</strong>

Jesus sade
<em>"Jag är livets bröd. Den som kommer till mig skall aldrig
hungra"</em> (Joh 6:35). Vad menar han med detta? Naturligtvis är det
sant som det talas om lite senare där Jesus talar om att det bröd han
skall ge är sin kropp, som gavs för att vi skulle få evigt liv. Men
det finns en annan aspekt på det hela som är vad jag tänkte tala om
här. Det är det som antyds i Matt 4:4. <em>"Människan skall leva icke
allenast av bröd, utan av allt det som utgår av Guds mun."</em>
(1917) Vad är det som utgår från Guds mun? Jo, Guds ord. I en engelsk
översättning står det just <em>"av varje ord som utgår från Guds
mun"</em>. Detta är oerhört viktigt att du får in i ditt hjärta,
vilken enorm kraft och potential som finns i Guds ord. För precis som
din kropp behöver mat för att du skall orka med ditt liv så behöver
din invärtes människa, din ande, andlig mat för att den skall kunna
leva ett hälsosamt liv.

Vad är då Guds ord? Man brukar säga
att Bibeln är Guds ord, och det är helt sant. Paulus säger i 2 Tim
3:16-17: <em>"Hela Skriften är utandad av Gud och nyttig till
undervisning, till bestraffning, till upprättelse och till fostran i
rättfärdighet, för att gudsmänniskan skall bli fullt färdig, väl
rustad för varje god gärning."</em> Här ser vi precis detta som jag
var inne på, att Guds ord är direkt nödvändigt för att ge dig ett
hälsosamt andligt liv. Vem vill inte bli "fullt färdig, väl rustad
för varje god gärning"?

Men, kanske du säger, det där var väl
bara Paulus, och han var ju en kvinnohatare. Eller? Idag, när
liberalteologin är mer florerande än någonsin, så är den synen ganska
populär. Den är icke desto mindre helt utan grund i
verkligheten. Petrus, som hade vandrat med Jesus i flera år, skrev om
denne Paulus: <em>"Så har också vår älskade broder Paulus skrivit
till er enligt den vishet som han fått, och så gör han i alla sina
brev, när han talar om detta. I dessa brev finns en del som är svårt
att förstå och som okunniga och obefästa människor förvränger till
sitt eget fördärv - något som också sker med de övriga
Skrifterna."</em> (2 Pet 3:15-16) Här ser vi en slående beskrivning
av många av dagens "teologer".

Nå, detta var väl bara Paulus
och Petrus och ett annat gäng insnöade typer. Eller? Om du inte tror
Paulus eller Petrus så kanske du tror Herren Jesus själv: <em>"Tro
inte att jag har kommit för att upphäva lagen eller profeterna [den
tidens bibel]. Jag har inte kommit för att upphäva utan för att
fullborda. Amen säger jag er: Innan himmel och jord förgår, skall inte
en enda bokstav, inte en prick i lagen förgå, förrän allt har
skett."</em> (Matt 5:17-18) <em>"Himmel och jord skall förgå, men
mina ord skall aldrig förgå."</em> (Luk 21:33) Vi hinner inte gå
igenom alla ställen där Jesus visar att han trodde på att vartenda ord
i GT är sant, och att varje historisk händelse verkligen inträffat,
men om du är riktigt intresserad kan du skicka epost till mig så kan
jag göra ett bibelstudium om just detta.

Jag tror att detta
räcker. Skriftens ord är väldigt tydligt: den utger sig för att vara
Guds ord. Nu "behöver" du naturligtvis inte tro detta. Du kan välja
att inte tro ett enda ord ifrån bibeln. Men då får du också vara
beredd på att ta konsekvenserna av detta val. Jag hoppas och tror dock
att du genom detta istället har blivit stärkt i din tro på bibelns 66
böcker som Guds ord, inspirerat av den helige Ande och utan fel i
originalmanuskripten.

<strong>Vatten</strong>

Att tro
på bibeln är en väldigt bra början. Men det räcker inte för ett liv i
full seger. För att det ska vara möjligt så behöver du både bröd och
vatten. Vad är då detta vatten? Jo, vänta så ska du få se.

När
Jesus kände sig manad att gå igenom Samarien (Joh 4) så träffade han
en kvinna som han bad om vatten. Efter att de hade pratat en stund så
började Jesus tala om ett annorlunda sorts vatten. <em>"Men den som
dricker av det vatten jag ger honom skall aldrig någonsin törsta. Det
vatten jag ger skall i honom bli en källa, som flödar fram och ger
evigt liv."</em> (v 14) Det är om detta vatten jag vill tala med
dig.

Lite senare i evangelium enligt Johannes står det så här:
<em>"Den som tror på mig, ur hans innersta skall strömmar av levande
vatten flyta fram, som Skriften säger."</em> Detta sade han om Anden,
som de skulle få som trodde på honom." (Joh 7:38-39) Här ser vi
tydligt vad det handlar om: den helige Ande beskrivs som "levande
vatten". Jag tvekade ganska länge innan jag vågade börja skriva om
den helige Ande, för Han är min bäste vän och jag var så rädd för att
såra Honom genom att missrepresentera Honom eller skriva fel på annat
sätt. Men nu är tiden dags. Det är alldeles för många människor,
kristna såväl som okristna, som inte har någon aning om det jag kommer
skriva för dig här, så det är dags att tala ut om det.

Den
helige Ande är en underbar person, som längtar efter att få lära känna
dig. Detta kommer dock aldrig ske förrän du själv säger "Helige Ande,
kom hit och umgås med mig." När du gör detta kommer du öppna dörren
till ett helt nytt liv. Du kanske har varit kristen i många år, men
det spelar ingen roll. Om du inte känner den helige Ande så går du
miste om en enormt stor del av det kristna livet.

Det finns
många fundamentalistiska kristna grupper som har en bra, biblisk
bibelsyn (dvs. en syn på bibeln som stämmer överrens med det bibeln
säger om sig själv) men som har missat detta nödvändiga element. Man
har förstått det vitala i att ha en korrekt syn på bibeln, men man har
inte förstått att det är lika viktigt att ha en öm, intim relation med
den helige Ande. I längden leder en sådan förkunnelse till att man
"torkar ut". Friskheten och glädjen rinner ut. Vi har väl alla varit
med om att bibelläsningen kännts tråkig, torr och rentav
meningslös. Men när den helige Ande kommer över oss så blir det totalt
förbytt. Det är då man ser det man inte ser annars. En vers som man
kanske läst många gånger förut blir plötsligt levande. Känns det
bekant? Detta är den helige Andes verk. Och han vill göra det så
mycket starkare i ditt och mitt liv. Därför behöver vi lära känna
honom.

Du kan be den här bönen om du vill.

<em>Helige
Ande, jag tackar dig för att du låtit mig veta att jag kan få lära
känna dig. Tack för att du längtar efter att få förhärliga Jesus i
mitt liv. Tack för att du är min hjälpare, som leder mig in i hela
sanningen. Helige Ande, gör Ordet levande i mitt liv. Jag ber dig att
du skall ge mig en ny fräschhet i mitt kristna liv. Jesus, jag tackar
dig för att du har sagt att strömmar av levande vatten skall flöda
fram ur mitt innersta. Jag ber att dessa strömmar ska flöda ännu
starkare i mitt liv. Låt mig få leva ett starkt, utgivande liv där jag
inte bara själv är välsignad av dig utan där jag är till välsignelse
för andra människor. I Ditt dyrbara namn,
Mästare. Amen.</em>

