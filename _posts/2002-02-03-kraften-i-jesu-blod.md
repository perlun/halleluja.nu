---
layout:       post
title:        Kraften i Jesu blod
date:         2002-02-03
modifiedDate: 2002-02-03
categories:
- Undervisning från bibeln
language:     sv
---
Jesu blod är det underbaraste som finns. Det är tack vare Jesu
blod som vi får ha en relation med vår Fader i himmelen, det är tack
vare Jesu blod som vi får våra synder förlåtna, och det är tack vare
Jesu blod som vi kan leva ett liv i fullständig seger över djävulen på
alla områden.


Ef 1:7 säger att <em>"I honom är vi friköpta
genom hans blod"</em>. Friköpta från vad? Flera saker faktiskt. Vi
ska titta lite närmare på det helt kortfattat. kort.

Joh 8:34
säger att "Jesus svarade: <em>"Amen, amen säger jag er: Var och en
som gör synd är syndens slav."</em> Vad är det som karakteriserar en
slav? Han äger inte sig själv. Han har en herre, som äger honom. Vem
är det då som äger en syndare? Frågan är inte speciellt svår att
besvara; bibeln ger ett tydligt svar även på detta. 1 Joh 3:8 säger
att <em>"Den som gör synd är av djävulen, ty djävulen har syndat ända
från begynnelsen."</em> Men detta är inte allt. Bibeln talar om många
olika sorters fångenskap den icke-kristne befinner sig i. Hebr 2:15
talar om att de som inte är frälsta har levt <em>"i slaveri hela
livet"</em>. Varför? Jo, av fruktan för döden. Har du någonsin hört
en människa säga "Man kan inte veta vad som händer efter
döden.". Det är ett helt rimligt antagande, men det är faktiskt helt
falskt! Vi <em>kan</em> veta vad som händer efter döden - inte på
grund av vår egen vishet, utan på grund av vad Gud själv uppenbarat
för oss genom sitt ord. Därför finns det ingen anledning för en
kristen att vara rädd för att dö. Hon går rakt in i himlen. Är hon
rädd, så är det förmodligen något som binder henne, någon form av
demoniskt betryck. Men det var inte demoner vi skulle prata om den här
gången, utan Jesu blod.

Som du ser så beskriver bibeln att
folk faktiskt befinner sig i fångenskap. Sedan kan man tycka om det
eller inte, men det är faktiskt vad Guds ord säger! Jag tror på den
Gud som har gett oss bibeln, och därför tror jag på hans ord. Det går
inte att skilja på dessa två. Tror man inte på bibeln så tror man
faktiskt inte på Gud - eller rättare sagt, inte på den Gud som bibeln
uppenbarar.

Men bibeln beskriver också på många ställen den
kristnes frihet. Vi ska ta några bibelverser som exempel. Joh 8:36:
<em>"Om nu Sonen gör er fria, blir ni verkligen fria."</em> Du är
inte längre en slav under synd, fruktan eller några som helst former
av saker som kan hålla dig fången. I Guds ögon är du fullständigt fri!
Sedan kan man uppleva sig vara bunden, men det är en annan sak och det
ska vi prata om lite senare.

1 Kor 6:20 säger att vi <em>"har
blivit köpta och priset är betalt."</em> Man skulle kunna säga att
lösepenningen han blivit betald, för att använda ett gammalt härligt
uttryck. Du tillhörde någon annan än Gud, och han heter Satan. En del
människor tycker inte om den här undervisningen, för de tycker det
låter absurt att påstå att kanske 85% av världens befolkning tillhör
djävulen. Fast det är ju inte speciellt konstigt. Under Noas dagar så
tillhörde åtminstone 99,9% av världens befolkning djävulen. Det gjorde
inte saken bättre.

Du tillhör Jesus. Han är din Herre. Bibeln
beskriver faktiskt det som en herre-slav-relation på vissa ställen,
och jag gillar vad EW Kenyon skriver om detta. "We are the love
slaves of Christ". Kärleksslavar. På grund av att Jesus älskade oss
först så älskar vi honom tillbaka, och genom vår kärlek till honom så
säger vi "Tala, Herre, din tjänare hör." och längtar efter att göra
det han säger åt oss. Det är en helt annan relation än vad de flesta
människor tror att kristen tro handlar om. Vi lyder inte Jesus för att
han slår oss annars, utan för att vi älskar honom!

I Kristus
så är du massor med saker. Du är en ny skapelse (2 Kor 5:17),
rättfärdig (2 Kor 5:21), satt med Jesus i den himmelska världen (Ef
2:6), och så vidare. Men du är också något annat. Du är <em>fri</em>
från allt djävulens och världens inflytande - synd, sjukdom,
depression, fattigdom, och förbannelse i allmänhet. Sådant är inte
något som har rätt att finnas i vare sig din kropp eller själ. Det är
därför djävulen säkert gjort allt han bara kunnat för att hindra dig
från att läsa den här texten. Han vill fortsätta att plåga dig med
alla möjliga former av betryck. Men fortsätt läsa så ska jag tala om
hur blodet blir en verklighet i ditt liv.

Du kanske tycker att
det här låter konstigt, för du har säkert blivit sjuk någon gång sedan
du blev frälst. Men då har jag nyheter till dig, min vän: <em>Det var
inte Gud som sände sjukdom!</em> Hur kan jag vara så säker på det? Jo,
för att jag känner honom. Han skickar inte sådant på sina barn. Bibeln
är väldigt tydlig på det här, och särskilt Nya Testamentet. Jag ska
citera några verser för dig.

<em>Om ni som är onda [står under
djävulens makt] förstår att ge era barn goda gåvor, hur mycket mer
skall då inte er Fader i himlen ge det som är gott åt dem som ber
honom.</em> (Matt 7:11)

<em>Allt det goda vi får och varje
fullkomlig gåva är från ovan och kommer ner från ljusens Fader, hos
vilken ingen förändring sker och ingen växling mellan ljus och
mörker.</em> (Jak 1:17)

<em>Lova HERREN, min själ, och glöm
inte alla hans välgärningar, han som förlåter dig alla [inte bara en
del, utan alla!] dina synder och botar alla [samma här] dina
sjukdomar, han som återlöser ditt liv från förgängelsen och kröner dig
med nåd och barmhärtighet, han som mättar ditt begär med sitt goda, så
att du blir ung på nytt som en örn.</em> (Ps 103:2-5)

Käre
vän, du behöver förstå att Gud är bara god! Han är inte god på måndag,
ond på tisdag, och lite mitt-emellan på onsdag. Läs min predikan om
just detta så får du veta lite mer om det.

Gud har skapat din
kropp, din själ och din ande. Han vill hela dig väl. Det är inte så
att han bara bryr sig om din ande (alltså i princip: du behöver bli
född på nytt, men när du blivit det så överger han dig), eller bara
din kropp för den del. Gud har skapat dig som en <em>helhet</em> - och
han bryr sig om dig som en helhet. Det är inte heller så, som en del
vill göra gällande, att Gud bara bryr sig om dig när du kommer till
himmelen. Då kan du få bli helad, upprättad och befriad, men här på
jorden ska du "i ditt anletes svett äta ditt bröd" (1 Mos 3:19) och
inte tro att du kan förvänta dig något gott av Gud. Du är ju bara en
fattig, usel syndare som får komma krypande till Gud för att se om han
kanske kan kasta till dig ett par brödsmulor. Eller?

Det låter
som en hemsk bild, men det är faktiskt den teologi, den lära om Gud,
som jag har mött hos somliga kristna. Må Gud ha förbarmande med dem!
Och tack käre Jesus för att det verkligen inte är en sådan Gud vi
har. Visst, vi <em>var</em> verkligen en gång verkligt usla syndare
som gott och väl förtjänade att kastas i den brinnande eldsjön både en
och två gånger, men tack vare Jesu blod så har vi blivit förlåtna, och
inte bara förlåtna, utan nya skapelser - födda på nytt, av Gud själv
(Joh 3). Tidigare hade vi djävulen till vår andlige fader, men nu har
vi Gud som vår fader. Och precis som djävulen älskar att förstöra för
sina barn (men framförallt för Guds barn) så älskar Gud att ta hand om
sina barn. Men det sker inte per automatik. Du behöver själv ta reda
på hur Gud faktiskt är, så att du kan be i enlighet med hans vilja (1
Joh 5:14). För det är faktiskt så, att om du inte vet vad hans vilja
är, så kan du inte be starkt. "Gud, om det är din vilja, så fräls den
här människan." "Om det är din vilja, så bota den här människan."
"Om det är din vilja, så hjälp den här människan som har ekonomiska
problem." Det där är inget annat än otro förtäckt i fromma religiösa
fraser. Men Gud vill byta ut otro mot tvivel, halleluja!

Nå,
efter en liten inledning :-) så kanske det är dags att börja prata
lite om Jesu blod. Jag vet ju inte hur mycket förkunskaper du har om
det gamla prästerskapet under Mose förbund och så vidare, men jag ska
börja med att citera några verser som handlar om Jesu
blod.

<em>Men nu har ni, som är i Kristus Jesus och som en
gång var långt borta, kommit nära genom Kristi blod.</em> (Ef
2:13. Genom Jesu blod har vi tillträde till Fadern, och han lyssnar på
oss)

<em>Ni har kommit till det nya förbundets medlare, Jesus,
och till det renande blodet som talar starkare än Abels blod.</em>
(Hebr 12:24. Abels blod ropade från marken så starkt att Gud hörde det
ända uppe i himlen (1 Mos 4:10)! Hur kraftfullt tror du då inte att
detta blod är, som sägs "tala starkare" än detta?

<em>Ni är
av Gud, Fadern, förutbestämda till att helgas genom Anden, så att ni
lyder och blir bestänkta med Jesu Kristi blod.</em> (1 Pet 1:2. Här
tar aposteln Petrus upp något viktigt. Vi kan bli bestänkta med Jesu
blod. Det är ett blod som skyddar oss från djävulens attacker och som
håller oss rena i världen)

<em>Men om vi vandrar i ljuset,
liksom han är i ljuset, så har vi gemenskap med varandra, och Jesu,
hans Sons, blod renar oss från all synd.</em> (1 Joh 1:7. Samma som Ps
103:3. Gud förlåter oss från all synd. Men faktiskt mer än så. Han
inte bara förlåter oss vår synd, utan glömmer den fullständigt! Detta
är en makalös uppenbarelse, men det är vad bibeln säger. I Guds ögon
är det som om du aldrig någonsin begått en enda synd. Han ser dig helt
och hållet genom Jesu blod)

<em>...från Jesus Kristus, det
trovärdiga vittnet, den förstfödde från de döda och härskaren över
jordens kungar. Han som älskar oss och har friköpt oss från våra
synder med sitt blod</em> (Upp 1:5. Samma sak som jag tog upp i början
- synden har inte längre något herravälde över dig. Du är fri, inte på
grund av egna ansträngningar, utan på grund av vad Jesus gjorde genom
sitt offer)

Men följande citat slår ändå alla de tidigare:


<em>Och jag hörde en stark röst i himlen säga: "Nu har
frälsningen och makten och riket blivit vår Guds och väldet hans
Smordes. Ty våra bröders åklagare har blivit nerkastad, han som dag
och natt anklagade dem inför vår Gud. De övervann honom genom Lammets
blod och genom sitt vittnesbörds ord. De älskade inte sitt liv så högt
att de drog sig undan döden.</em> (Upp 12:10-11. Det här är det sorts
liv Jesus vill att du ska leva! Så fort något problem kommer emot dig,
hänvisa till Jesu blod. När djävulen kommer och försöker säga åt dig
att du inte är ett Guds barn, hänvisa till Jesu blod! Man kan
fortsätta länge, men jag tror att du förstår vart jag vill komma)


Jag brukar ofta be om blodets beskydd över min dag. Gör det du
också, och förstå vad det är du ber! Du kommer att bli fullständigt
överrumplad över vilka underverk Gud kommer göra i ditt liv, när du
inte förtröstar på din egen förmåga att undvika problem, utan
förtröstar på Hans förmåga att ta dig ur dem.
