---
layout:       post
title:        Goda nyheter!
date:         2002-01-31
modifiedDate: 2002-01-31
categories:
- Frälsning
language:     sv
---
Det du kommer få höra nu kallas för evangelium, eller
"goda nyheter" på vanlig svenska. Du kanske inte tycker att det
verkar vara speciellt goda nyheter inledningsvis. Men sätt dig bekvämt
i stolen och hämta ett glas mjölk, O'boy, eller vad du nu tycker om
att dricka. Det du nu kommer läsa kommer troligtvis förvandla ditt liv
för alltid. Så bestäm dig redan nu för att läsa igenom hela den här
texten. Om du slutar i förtid så kommer du förmodligen ångra dig
resten av ditt liv. Gud har nämligen en underbar plan för just
dig.

En gång, för många år sedan, så uppstod mänskligt liv på den
här planeten. Många människor har olika åsikter om hur detta gick
till. En del säger att människan utvecklades från mer primitiva
djur. Men bibeln är väldigt tydlig med hur det gick till: Gud skapade
människan. Varför gjorde han detta? Var det någon form av
"experiment", liksom vi väl alla sett en galen professor göra sin
egen Frankenstein-robot för att fullfylla sina syften? Nej, faktum är
att Guds syfte med mänskligheten var gemenskap. Han är en Fader, och
precis som en jordisk fader älskar att umgås med sina barn, så längtar
han att umgås med sina. Men för att detta skulle ske så var han
naturligtvis tvungen att skapa dem först.

<em>"Vad pratar du
om egentligen? Jag har aldrig sett denne gud, och än mindre umgåtts
med honom"</em> säger du kanske för dig själv. Det vet jag, min
vän. Vi kommer till den biten. Ta det lugnt så ska du få se att dina
frågetecken kommer rätas ut.

När Gud hade skapat människan, i
form av man och kvinna, man och hustru, så umgicks de med varandra
helt obehindrat. De talades vid, de skrattade och hade det
trevligt. Men så hände det som inte fick hända. Det smög in sig ett
dammkorn i förgasaren, så att säga. Synden smög sig in. Vad är nu
synd, och varför var det så allvarligt?

Jo, synd är <em>att
göra det som är emot Guds vilja</em>. Ytterst sett så bottnar detta i
att du, liksom alla andra människor, är skapad till Guds avbild. Det
är Gud som har gjort dig. Och precis som en bil som används på ett
annat sätt än vad den är byggd för (exempelvis genom att driva
varvtalet i topp hela tiden och köra med kopplingen nedtryckt) kommer
gå sönder, så har synden en grovt destruktiv förmåga. Hur kom då
synden in i skapelsen?

Bakgrunden ligger i dessa två saker:


<ol><li><em>Människan skapades med en fri vilja.</em> Detta
betyder att hon kunde välja att gå bort ifrån Gud. Hon blev given
klara instruktioner om vad hon inte skulle göra, och hon valde att
bryta mot dessa. Detta fick enorma konsekvenser som vi ska titta på om
en liten stund.</li>
<li><em>Gud har en fiende.</em> Han heter
Satan. Redan innan människan vände sig bort från Gud så hade han gjort
det.</li></ol>

Människan ställdes inför ett val: antingen talar
Gud sanning, eller så talar ormen, djävulen, sanning. Hon valde att
tro på djävulen istället för att tro på Gud. Hon trodde att Gud på
något sätt försökte undanhålla henne från något. Hon litade inte på
att Gud visste bäst.

Konsekvenserna av detta blev mer
drastiska än vad man kanske vid första anblick kunde tro. In i
skapelsen kom död där det tidigare hade funnits liv. Det kom sjukdom
där det hade funnits hälsa. Det kom fattigdom där det tidigare funnits
rikedom i överflöd. Och vad som var allra värst av allt var att
relationen mellan Gud och människa slogs i småbitar. Varför? Är det
för att Gud finner nöje i att bestraffa? Alls icke så. Men om du vill
förstå detta så behöver du förstår hur Gud är till sitt väsen. <em>Gud
är väsensskild från synd.</em> Han inte bara hatar den. Han kan
faktiskt inte titta på den. Detta beror på att <em>Gud är
helig</em>.

Det betydde, att när människan gick bort från Gud,
så hindrade hon aktivt honom från att agera på jorden. Du förstår, Gud
hade nämligen gett jorden till människan, till att förvalta. Man kan
tycka att Gud bara borde ha "tagit tillbaka" den, och sedan förstört
människan och skapat nya. Visst hade han kunnat göra det, om man bara
tänker på Gud som allsmäktig, som att han kan göra allting. Men Gud är
faktiskt ett moraliskt väsen. Bibeln säger till exempel att han inte
kan ljuga. Det beror på att <em>Gud är rättfärdig</em>.

Men Gud
gav inte upp hoppet om mänskligheten. Redan innan han skapade henne
visste han ju att hon skulle falla av och gå bort från honom. Därför
hade han en plan förberedd att sätta i verket. Nu ska du få höra den
allra mest fantastiska berättelse som över huvud taget finns: <em>Guds
försoningsplan</em>.

Det börjar egentligen direkt efter
syndafallet. Gud ger djävulen ett löfte om att han en dag skall
besegras. Men hur detta skall ske nämns inte så värst mycket, annat än
att det ska ske just genom det människosläkte som just har vänt honom
ryggen. Hennes säd skall krossa ditt huvud. Varför säger inte Gud mer
än så? Jo, det är för att om han skulle avslöja mer så skulle djävulen
kanske lyckas hindra det. Denna tanke kanske är absurd för dig; hur
kan Gud misslyckas med något? Men tänk på att försoningen måste gå
absolut rätt till - Gud är bunden vid sin egen karaktär. Han är
rättfärdig, vilket betyder att han till exempel inte kan
stjäla.

Vi hoppar till näste person i berättelsen. En man i
Ur, en oansentlig plats någonstans i närheten av dagens Irak. Gud såg
att han skulle kunna fungera som en del i försoningens mysterium. Tänk
på att det var oerhört viktigt att Gud inte avslöjade för mycket om
detta mysterium. Det är precis därför som du inte hittar så extremt
tydliga profetior om det som skulle komma i Gamla testamentet. Men Gud
avslöjade ändå såpass mycket som att <em>Abram</em> (som senare blev
Abraham) skulle bli till en välsignelse, till hjälp för alla folk på
jorden.

Näste person är Abrahams son-son-son,
<em>Josef</em>. Gud visade sig på ett märkligt sätt i drömmar för
honom. Hans far och bröder skulle böja sig ner inför honom. Kunde
detta vara den utlovade av kvinnas säd, som skulle besegra djävulen?
Det verkar som att djävulen trodde det i alla fall, för han lyckades
få Josefs bröder att sälja honom som slav till Egypten. Men Gud är
visare än djävulen. Det som han försökte använda för att förstöra, för
förbannelse, vände Gud till en välsignelse, inte bara för Josef själv
utan för hela hans familj.

Sedan dröjde det ett par hundra år
innan näste person dök upp i rampljuset. Vi talar om <em>Mose</em>,
som Gud använde på ett mäktigt sätt för att befria sitt folk, Abrahams
barn, ur slaveriet i Egypten. Gud är trofast, och han håller alltid
vad han har lovat. Genom Mose så uppenbarade Gud sin vilja för
människan genom lagen, sammanfattad i de tio budorden som du säkert
åtminstone har hört talas om. Om hon bara skulle hålla dessa bud så
skulle det gå henne väl, sade Gud. Det låter ju bra förstås. Problemet
var bara att människan inte ville hålla buden, och inte heller
kunde. Synden hade fått så mycket makt över henne att hennes fria
vilja var nästintill bortblåst. Det såg ut som ett mirakel skulle
krävas för att människan skulle komma tillbaka till den relation med
Gud som han hade skapat henne för. Och detta mirakel kom en vacker
dag. Men än har vi en person kvar att berätta om innan
dess.

Denna person är den första kvinnan i vår berättelse. En
del människor tror att Gud hatar kvinnor, eller att han åtminstone
tycker att de är mindre värdefulla. Detta är naturligtvis helt och
hållet felaktigt. Och jag tror att ett av skälen till att Gud
förutbestämde försoningen till att gå till på just detta sätt var för
att visa hur dyrbar en kvinna är i hans ögon. Det är naturligtvis
<em>Maria</em> vi talar om. Hon blev utvald av Gud att få privilegiet
att föda historiens huvudperson, nämligen
<em>Jesus</em>.

Varför kom egentligen Jesus hit? Det finns
många olika vinklar, och synsätt. En del fokuserar starkt på Jesus som
ett moraliskt föredöme. Och det är naturligtvis en helt korrekt
syn. Andra talar om att han ville visa oss hur mycket Gud älskar
människorna. Och detta är vad vi kommer fram till nu. Jesu kärlek till
oss var nämligen inte en allmänt gosig känsla i magen. Den ledde fram
till konkret handling. Jesus blev <em>Guds offerlamm</em>. Vad är ett
offerlamm? Jo, du förstår, eftersom Gud är rättfärdig så betyder det
att han måste låta synden få konsekvenser. Om du har läst någonting i
bibeln, i Gamla testamentet, så ser du att det praktiskt taget
kryllade av offer. Nu finns det olika sorters offer, men ett av de
offer som fanns i lagens förbund, som Gud gav Abrahams barn genom Mose
kallades för ett <em>syndoffer</em>. Man skulle ta ett felfritt
(dvs. utan fläckar) lamm, av en viss ålder, och offra det till Gud för
att bringa försoning för de synder som man begått under det gångna
året. Vi har inte tid att gå in i detalj på allt om Jesu tjänst som
offerlamm, men vi kan konstatera följande: <em>Jesus bar den fulla
konsekvensen av vår synd.</em> Inklusive sjukdom (som inte
nödvändigtvis beror på en personlig synd, men den kom in i världen
genom syndafallet), fattigdom och andlig död. Alla dessa kan
sammanfattas i ordet <em>brist</em>. Sjukdom är brist på
hälsa. Fattigdom är brist på ekonomiska tillgångar. Andlig död är
brist på andligt liv, brist på relation med Gud.

Jesu
viktigaste tjänst här på jorden var alltså försoningen. När Jesus blev
uppspikad på korset så var det du och jag som blev uppspikade. När de
romerska soldaterna drev igenom sex-tumsspikar igenom hans händer och
fötter så var det vi som blev genomborrade. Allt det vi var, det blev
Jesus. Fadern utlämnade honom så fullständigt att han till slut
utropade det välkända "Min Gud, min Gud, varför har du övergivit
mig!". En del moderna teologer försöker bagatellisera detta och säga
att Jesus bara "kände" att han var övergiven av sin Fader. Men detta
är fullständigt fel, och ett försök att bagatellisera Jesu
ställföreträdande lidande. Jesus blev verkligen övergiven av
Fadern. Han "blev gjord till synd". Din och min synd, vår syndiga
natur. Detta var direkt nödvändigt för att vi skulle kunna få bli
befriade. Allt detta gjorde Jesus av kärlek till just
<em>dig</em>.

Därefter nedsteg Jesus till helvetet, eller
dödsriket som det står i en del översättningar. Återigen så försöker
somliga rycka bort även denna bit ur försoningen. Man säger att Jesus
mest bara tog en fikapaus innan han uppstod. Men det stämmer
inte. Jesus blev utlämnad till djävulen och hans demoner, som hade
makten över dödsriket. Denna period är svår att beskriva med ord, och
jag är säker på att det inte behövs. Det räcker att tänka tanken för
att man nästan mår illa. Men det mest fantastiska kommer
nu.

Nu kommer jag för första gången citera bibeln ordagrant,
för den här versen är så otroligt härlig att det är absolut bäst att
låta det stå som det står: <em>"Men honom [Jesus] har Gud uppväckt
och löst ur dödens vånda, eftersom det inte var möjligt att han skulle
behållas av döden."</em>(Apostlagärningarna 2:24) Här ser du att
djävulen gjorde allt vad han kunde för att behålla Jesus i
dödsriket. Men han hade begått sitt största misstag någonsin. Han
visste inte vad som skulle bli resultatet av Jesu uppståndelse, Jesu
seger över döden och dödsriket.

Ordet "vånda" här betyder
ordagrant "födslovånda", det vill säga, samma sorts smärta som en
kvinna upplever när hon föder barn. Och det är ett väldigt bra ord;
dels eftersom Jesus verkligen upplevde smärta under sin tid i
dödsriket, och även för att det handlade om födslovånda. Men vad var
det som skulle födas fram? Jo, vänta nu så ska du få höra. Detta är
nämligen det som är det otroligaste i hela berättelsen.

När
Jesus dog vår död, när han dog istället för oss, och gick till
helvetet istället för oss, så var syftet egentligen ett enda, och det
var att människor skulle få komma tillbaka till den position de hade
innan syndafallet. De skulle tas ur mörkrets rike och in i Guds
älskade sons rike. Utan att gå in på alltför mycket detaljer så
möjliggjordes detta i och med att Jesus uppstod ifrån det döda och
gick upp till himmelen med försoningsblodet. Det möjliggjorde nämligen
det mest fantastiska som den här världen någonsin skådat: <em>den nya
födelsen</em>.

I den nya födelsen så kommer du tillbaka till
den position du är skapad för. Du får ta del av Guds egen natur i ditt
hjärta, i din ande, genom den helige Ande som tar sin permanenta
boning i dig. Under Gamla testamentets tid så var den helige Ande
aktiv och verksam, genom att han kom över människor. Men aldrig före
pingstdagen hade den helige Ande tagit boning i en människa. Man kan
bara ana förskräckelsen i djävulens ansikte när han såg detta. Nu
skapades ett helt nytt människosläkte. Du har kanske hört begreppet
"den nya skapelsen" någon gång om du umgåtts i kristna
sammanhang. Detta är precis vad det handlar om. Den gamla skapelsen
går mot sitt slut. Och den nya skapelsen är på väg in. En del
människor tror att detta kommer ske "a la Big Bang", det vill säga
att allt kommer ske den dagen då Gud skapar nya himlar och en ny
jord. Men faktum är att det största och mest fantastiska har redan
skett. Gud har återigen öppnat vägen för människan till innerlig
gemenskap med honom, genom Jesu Kristi, Guds sons egna
blod.

Alla begränsningar som fanns i den gamla skapelsen, på
grund av synden, är borta i den nya. För första gången någonsin blir
det möjligt för en människa att fullt ut leva efter Guds vilja. Detta
beror på att hennes ande blir en ny skapelse, i vilken Gud själv, den
helige Ande, tar sin boning. Hennes mänskliga svagheter har inte
längre möjlighet att förstöra hennes liv. För Gud den helige Ande gör
det övernaturliga till vardagsmat för henne.

I den nya
skapelsen finns ingen sorg, inga bedrövelser. Ingen synd, ingen
sjukdom. Ingen brist, ingen fattigdom. Allt detta besegrades i Jesu
uppståndelse, då han avväpnade andevärldens furstar och väldigheter,
det vill säga allt som djävulen hade att komma med. Han har triumferat
över dem. Djävulen är besegrad. Han är inte död, och heller inte
bunden som han en gång kommer bli, innan han för evigt blir kastad i
eldsjön. Men han har förlorat sin makt över människorna, om de kommer
in i den nya skapelsen vilket sker genom tro och
bekännelse.

Betyder det att en människa som är född på nytt
inte kan bli sjuk, eller att hon kan få slut på pengar? Jo, det kan
hon, men när det sker så beror det faktiskt på att djävulen har
bestulit henne på det som tillhör henne. Jesus säger klart och tydligt
att tjuven [djävulen] kommer för att stjäla, slakta och döda. Han
kommer göra allt han kan för att hindra dig från att leva i fullheten
av detta. Man kan undervisa länge om auktoriteten i namnet Jesus och
hur du står emot honom, men helt kortfattat: om du är i Kristus och
använder dina andliga vapen så vinner du en härlig seger mot alla
former av demoniska attacker.

Låter det här som en helt annan
form av kristen tro än vad du har fått lära dig, eller vad du har växt
upp vid? Det är ganska troligt att det är. Det är nämligen så, att
djävulen gör allt vad han kan för att blanda upp den "sunda läran"
som bibeln talar om, med diverse osunda läror. Det var till exempel
därför folk kom på att för att man skulle vara riktigt from så skulle
man vara fattig. Franciscus var ett exempel på folk som hade snöat in
på detta. Men det behöver inte du göra. Det spelar ingen roll vad
människor hittar på. Det viktiga är vad Gud säger. Och det kan du läsa
i hans Ord.

Vill du vara en del av den nya skapelsen? Är du
osäker på om du verkligen är frälst? Du kan be den här bönen med
mig.

<em>Jesus, jag kommer till dig som jag är. Jag vet att
jag har gjort många fel i mitt liv och att jag är en syndare. Genom
min synd har jag gjort mig förtjänt av att hamna i helvetet. Tack för
att du har gjort det möjligt för mig att bli förlåten och få komma
tillbaka till Gud. Jesus, bliv min Herre. Jesus, bliv min Gud. Föd mig
på nytt, Jesus. Jag tror på att du verkligen har uppstått ifrån de
döda, och att du är Guds son. Jag bekänner dig som min Herre, och ger
dig resten av mitt liv. Från och med denna stund är jag en ny
skapelse, och jag tillhör Guds egen familj. Tack himmelske Fader för
allt du är och allt du gör.

I Jesu namn,
amen.</em>

Kontakta gärna mig om det är något mer du behöver
för att komma ut i fullheten av vad Gud har för dig. Gud välsigne
dig!

